<!DOCTYPE html>
<html lang="pl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Darczyńca powinien być wdzięczny</title>
    <link rel="icon" href="/zen101/static/favicon.ico">
    <link rel="stylesheet" href="/zen101/static/styles.css">
</head>
<body>
    <h1>Darczyńca powinien być wdzięczny</h1>
    <p>Kiedy Seisetsu był mistrzem Engaku w Kamakurze, potrzebował większego pomieszczenia, ponieważ dotychczasowe było zbytnio zatłoczone. Umezu Seibei, kupiec z Edo, postanowił ofiarować pięćset sztuk złota, zwanych ryo, na zbudowanie bardziej przestronnej szkoły. Przyniósł pieniądze nauczycielowi.</p>
    <p>– Dobrze. Przyjmuję je – powiedział Seisetsu.</p>
    <p>Umezu wręczył mu sakwę ze złotem, rozczarowało go jednak zachowanie nauczyciela. Za trzy ryo człowiek może przeżyć cały rok, a on podarował ich pięćset i nie doczekał się nawet podziękowania.</p>
    <p>– W tej sakwie znajduje się pięćset ryo – rzekł Umezu.</p>
    <p>– Mówiłeś już o tym – odparł Seisetsu.</p>
    <p>– Nawet dla bogatego kupca pięćset ryo to dużo pieniędzy – powiedział Umezu.</p>
    <p>– Chcesz, żebym ci za nie podziękował? – zapytał Seisetsu.</p>
    <p>– Powinieneś, mistrzu – odpowiedział Umezu.</p>
    <p>– A to dlaczego? – zapytał Seisetsu. – Wdzięczny powinien być darczyńca.</p>
    <div class="nav">
        <a class="nav-item prev" href=/zen101/pl/052/>&#x25C0;</a>
        <a class="nav-item" href="/zen101/pl/">&#x25C9;</a>
        <a class="nav-item next" href=/zen101/pl/054/>&#x25B6;</a>
    </div>
</body>
</html>
