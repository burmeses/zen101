<!DOCTYPE html>
<html lang="pl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Tunel</title>
    <link rel="icon" href="/zen101/static/favicon.ico">
    <link rel="stylesheet" href="/zen101/static/styles.css">
</head>
<body>
    <h1>Tunel</h1>
    <p>Zenkai, syn samuraja, udał się do Edo i został tam członkiem świty wpływowego urzędnika. Zakochał się w jego żonie, co szybko wyszło na jaw. W samoobronie zabił tego urzędnika, a potem uciekł z ukochaną.</p>
    <p>Oboje zostali złodziejami. Kobieta była jednak bardzo chciwa, co z czasem zaczęło budzić obrzydzenie u Zenkai&#8217;a. W końcu porzucił ją i wyruszył do odległej prowincji Buzen, gdzie został wędrownym żebrakiem.</p>
    <p>Żeby odpokutować przeszłość, Zenkai postanowił zrobić w życiu coś dobrego. Wiedział o niebezpiecznej drodze nad urwiskiem, która była przyczyną śmierci i obrażeń wielu ludzi. Zdecydował się więc wykopać tunel pod górą, która się tam znajdowała.</p>
    <p>W ciągu dnia żebrał o jedzenie, nocą kopał swój tunel. Po trzydziestu latach tunel liczył sobie 2280 stóp długości, 20 stóp wysokości i 30 stóp szerokości.</p>
    <p>Dwa lata przed zakończeniem pracy, Zenkai’a odnalazł syn urzędnika, którego kiedyś zabił. Człowiek ten był świetnie wyszkolonym szermierzem i przybył się zemścić.</p>
    <p>– Chętnie oddałbym ci swoje życie – powiedział Zenkai. – Pozwól mi tylko dokończyć tę pracę. W dniu, w którym tunel będzie gotowy, możesz mnie zabić.</p>
    <p>Syn urzędnika czekał więc na ten dzień. Minęło kilka miesięcy, ale Zenkai ciągle kopał. Po pewnym czasie przybysza zmęczyła bezczynność i zaczął pomagać w kopaniu. Kiedy pomagał tak już ponad rok, zaczął podziwiać silną wolę i charakter Zenkai’a.</p>
    <p>W końcu tunel został ukończony i ludzie mogli z niego korzystać, podróżując bezpiecznie.</p>
    <p>– Teraz zetnij mi głowę – powiedział Zenkai. – Moja praca jest skończona.</p>
    <p>– Jak mógłbym ściąć głowę swojemu nauczycielowi? – zapytał młodszy mężczyzna ze łzami w oczach.</p>
    <div class="nav">
        <div class="prev">
            <a href=/zen101/pl/059/>poprzednia</a>
        </div>
        <div class="toc">
            <a href="/zen101/pl/">spis treści</a>
        </div>
        <div class="next">
            <a href=/zen101/pl/061/>kolejna</a>
        </div>
    </div>
</body>
</html>
