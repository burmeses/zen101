<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Jak znaleźć diament na zabłoconej drodze</title>
    <link rel="icon" href="/zen101/static/favicon.ico">
    <link href='https://fonts.googleapis.com/css?family=PT+Serif:400,700' rel='stylesheet' type='text/css'>
    <link rel="stylesheet" href="/zen101/static/styles.css">
</head>
<body>
    
    <h1>Jak znaleźć diament na zabłoconej drodze</h1>

<p>W swoim czasie Gudo był nauczycielem samego cesarza, wolał jednakże prowadzić życie wędrownego żebraka. Pewnego razu, kiedy zmierzał w kierunku Edo, kulturalnej i politycznej stolicy szogunatu, zaszedł do małej wioski o nazwie Takenaka. Nastał już wieczór i padał ulewny deszcz. Gudo był przemoczony do suchej nitki, a jego słomiane sandały były w strzępach. W oknie jednej z chat na skraju wioski zauważył cztery pary sandałów, więc postanowił kupić jedną z nich, ponieważ były suche.</p>

<p>Kobieta, która sprzedała sandały, widząc jak był mokry, zaproponowała mu nocleg w swoim domu. Gudo z wdzięcznością przyjął zaproszenie. Po wejściu do środka, wyrecytował sutrę przed rodzinnym ołtarzem. Następnie przedstawiono go matce kobiety i jej dzieciom. Zauważywszy, że cała rodzina jest przygnębiona, Gudo zapytał, co takiego się wydarzyło.</p>

<p>– Mój mąż jest hazardzistą i pijakiem – odpowiedziała gospodyni. – Jeśli zdarzy mu się wygrać, upija się i bardzo źle nas traktuje. Gdy natomiast przegrywa, zapożycza się u innych. Czasami wypija tak dużo wina, że w ogóle nie wraca do domu na noc. Co mam począć?</p>

<p>– Pomogę mu – powiedział Gudo. – Weź te pieniądze. Kup mi galon najlepszego wina i coś dobrego do jedzenia. Potem możesz udać się na spoczynek. Ja będę medytować przed ołtarzem.</p>

<p>Mąż kobiety wrócił do domu około północy, oczywiście pijany, i wrzasnął na całe gardło:</p>

<p>– Hej, żono, wróciłem! Masz dla mnie coś do jedzenia?</p>

<p>– Ja mam coś dla ciebie – powiedział Gudo. – Złapał mnie deszcz, a twoja żona łaskawie zaoferowała mi gościnę na noc. W zamian kupiłem nieco wina i ryb, możesz się zatem częstować do woli.</p>

<p>Mężczyzna bardzo się ucieszył. Wypił wino jednym haustem i ułożył się na podłodze do snu. Gudo usiadł przy nim i medytował.</p>

<p>Nazajutrz mężczyzna nie pamiętał poprzedniej nocy.</p>

<p>– Kim jesteś? Skąd się tu wziąłeś? – zapytał zaraz po przebudzeniu wciąż medytującego Gudo.</p>

<p>– Jestem Gudo z Kioto i zmierzam do Edo – odparł mistrz zen.</p>

<p>Mężczyzna spłonął ze wstydu. Wylewnie przeprosił człowieka, który był nauczycielem samego cesarza.</p>

<p>Ten jedynie się uśmiechnął.</p>

<p>– Wszystko w życiu jest nietrwałe – wyjaśnił. – Życie jest bardzo krótkie. Jeśli będziesz poświęcał czas hazardowi i piciu, zabraknie ci czasu do wykonania czegokolwiek innego. A przez to najbardziej ucierpi twoja rodzina.</p>

<p>W tym momencie mężczyznę olśniło, jakby obudził się z długiego snu.</p>

<p>– Masz rację – powiedział do mistrza. – Jak będę w stanie się kiedykolwiek odwdzięczyć za tak wspaniałą naukę? Pozwól, że kawałek cię odprowadzę i poniosę twoje rzeczy.</p>

<p>– Jeśli chcesz… – zgodził się Gudo.</p>

<p>Wyruszyli więc w drogę. Gdy uszli trzy mile Gudo poprosił mężczyznę, by ten wrócił do domu.</p>

<p>– Jeszcze z pięć mil – błagał mężczyzna, więc kontynuowali swoją podróż.</p>

<p>– Możesz już zawrócić – zasugerował Gudo po przejściu tych pięciu mil.</p>

<p>– Zawrócę po kolejnych dziesięciu milach – odpowiedział mężczyzna.</p>

<p>– Wracaj do domu – powiedział Gudo, gdy mieli za sobą kolejne dziesięć mil.</p>

<p>– Będę za tobą podążał do końca swoich dni – oświadczył mężczyzna.</p>

<p>Współcześni japońscy nauczyciele zen wywodzą w prostej linii od sławnego mistrza, który był następcą Gudo. Nazywał się Mu–nan – człowiek, który nie zawrócił.</p>


    <div class="nav">
        <div class="prev">
            
            <a href=/zen101/pl/001/>poprzednia</a>
            
        </div>
        <div class="toc">
            <a href="/zen101/pl/">spis treści</a>
        </div>
        <div class="next">
            
            <a href=/zen101/pl/003/>kolejna</a>
            
        </div>
    </div>

</body>
</html>