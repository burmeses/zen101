<!DOCTYPE html>
<html lang="pl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Publikacja sutr</title>
    <link rel="icon" href="/zen101/static/favicon.ico">
    <link rel="stylesheet" href="/zen101/static/styles.css">
</head>
<body>
    <h1>Publikacja sutr</h1>
    <p>Tetsugen, wielbiciel zen pochodzący z Japonii, zdecydował się opublikować sutry, które w tamtych czasach były dostępne jedynie w Chinach. Książki miały zostać wydrukowane przy użyciu drewnianych matryc w nakładzie siedmiu tysięcy egzemplarzy. To było ogromne przedsięwzięcie.</p>
    <p>Tetsugen zaczął od podróży i zbierania datków na ten cel. Kilku sympatyków dało mu wprawdzie po sto sztuk złota, ale przez większość czasu otrzymywał jedynie drobne monety. Każdemu darczyńcy dziękował z taką samą wdzięcznością. Po dziesięciu latach Tetsugen miał wystarczająco dużo pieniędzy, by podjąć się realizacji swojego pomysłu.</p>
    <p>Tak się złożyło, że w tym czasie wylała rzeka Uji. Ludzie zaczęli głodować. Tetsugen wydał wszystkie zebrane pieniądze na uratowanie wszystkich od śmierci głodowej. Potem zaczął gromadzić pieniądze od nowa.</p>
    <p>Kilka lat później kraj ogarnęła epidemia. Tetsugen znowu wydał wszystkie zebrane przez siebie pieniądze, by pomóc ludziom.</p>
    <p>Zaczął swoją pracę po raz trzeci i po dwudziestu latach jego marzenie się spełniło. Matryce drukarskie, za pomocą których powstało pierwsze japońskie wydanie sutr, można dzisiaj oglądać w klasztorze Obaku w Kioto.</p>
    <p>Japończycy opowiadają swoim dzieciom, że Tetsugen przygotował trzy zestawy sutr i że dwa pierwsze – niewidzialne – o niebo przewyższają ten ostatni.</p>
    <div class="nav">
        <div class="prev">
            <a href=/zen101/pl/036/>poprzednia</a>
        </div>
        <div class="toc">
            <a href="/zen101/pl/">spis treści</a>
        </div>
        <div class="next">
            <a href=/zen101/pl/038/>kolejna</a>
        </div>
    </div>
</body>
</html>
