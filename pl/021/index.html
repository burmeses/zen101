<!DOCTYPE html>
<html lang="pl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Dźwięk jednej dłoni</title>
    <link rel="icon" href="../../favicon.ico">
    <link rel="stylesheet" href="../../styles.css">
</head>
<body>
    <h1>Dźwięk jednej dłoni</h1>
    <p>Mistrzem świątyni Kennin był Mokurai, Milczący Grom. Opiekował się małym, zaledwie dwunastoletnim chłopcem zwanym Toyo. Toyo widział jak starsi uczniowie odwiedzają pokój mistrza każdego ranka i wieczora, by otrzymać nauki sanzen lub osobistą poradę. Za każdym razem dostawali oni od mistrza koany, by powstrzymać umysły od błądzenia.</p>
    <p>Toyo również zapragnął praktykować sanzen.</p>
    <p>– Poczekaj jeszcze trochę – powiedział Mokurai. – Jesteś za młody.</p>
    <p>Jednakże dziecko nalegało, więc nauczyciel ostatecznie wyraził zgodę.</p>
    <p>Wieczorem, o odpowiedniej porze, mały Toyo przekroczył próg pokoju mistrza. Uderzył w gong, by obwieścić swoje przybycie i skłonił się z szacunkiem trzy razy za drzwiami. Wszedł i usiadł w pełnym szacunku milczeniu.</p>
    <p>– Kiedy klaszczesz, słyszysz dźwięk wydający przez dwie uderzające o siebie dłonie – powiedział Mokurai. – A teraz, pokaż mi dźwięk, jaki wydaje jedna dłoń.<br />
    Toyo pokłonił się i wrócił do swojego pokoju, by przemyśleć problem. Ze swojego okna mógł usłyszeć muzykę graną przez gejsze.</p>
    <p>– Ach, już wiem! – oznajmił.</p>
    <p>Następnego wieczoru, kiedy mistrz poprosił go o zademonstrowanie dźwięku jednej dłoni, Toyo zaczął grać muzykę gejsz.</p>
    <p>– Nie, nie – powiedział Mokurai. – To nie jest odpowiednie rozwiązanie. To nie jest dźwięk jednej dłoni. W ogóle tego nie pojmujesz.</p>
    <p>Uznając, że muzyka może mu przeszkadzać, Toyo przeprowadził się do innego pokoju, o wiele cichszego. Po raz kolejny rozpoczął medytację.</p>
    <p>– Jaki dźwięk może wydawać jedna dłoń? – zastanawiał się, kiedy przypadkiem usłyszał kapiącą wodę. – Już wiem! – pomyślał.</p>
    <p>Kiedy ponownie pojawił się u mistrza, zaczął naśladować kapiącą wodę.</p>
    <p>– Co to ma być? – zapytał Mokurai. – To dźwięk kapiącej wody, a nie jednej dłoni. Spróbuj jeszcze raz.</p>
    <p>Na próżno Toyo medytował nad dźwiękiem jednej dłoni. Słyszał westchnienia wiatru, ale i ten został przez mistrza odrzucony. Usłyszał pohukiwania sowy, ale to również nie zostało zaakceptowane. Odgłosem jednej dłoni nie był również dźwięk wydawany przez szarańczę.</p>
    <p>Ponad dziesięć razy Toyo odwiedzał mistrza z różnymi dźwiękami. Wszystkie były niewłaściwe. Prawie przez rok zastanawiał się jak może brzmieć dźwięk jednej dłoni.</p>
    <p>W końcu Toyo wszedł w prawdziwy stan medytacyjny i wykroczył poza wszystkie dźwięki.</p>
    <p>– Nie mogłem znaleźć już więcej – wyjaśniał później – więc sięgnąłem po bezdźwięczny dźwięk.</p>
    <p>Toyo urzeczywistnił dźwięk jednej dłoni.</p>
    <nav>
        <a href="../020"><img src="../../chevron-left.svg" alt="prev"></a>
        <a href="./../"><img src="../../list.svg" alt="toc"></a>
        <a href="../022"><img src="../../chevron-right.svg" alt="next"></a>
    </nav>
</body>
</html>
