<!DOCTYPE html>
<html lang="pl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Producentka kadzielnic</title>
    <link rel="icon" href="../../favicon.ico">
    <link rel="stylesheet" href="../../styles.css">
</head>
<body>
    <h1>Producentka kadzielnic</h1>
    <p>Pewna kobieta z Nagasaki zwana Kame była jedną z nielicznych w Japonii osób produkujących kadzielnice. Taka kadzielnica jest dziełem sztuki, używanym tylko w pokoju przeznaczonym do picia herbaty albo przed rodzinnym ołtarzem.</p>
    <p>Kame, której ojciec również był tego rodzaju artystą, lubiła sobie wypić. Poza tym paliła i większość czasu spędzała w towarzystwie mężczyzn. Ilekroć zarobiła parę groszy, organizowała ucztę, zapraszając artystów, poetów, stolarzy, robotników, ludzi wielu zawodów i powołań. W ich towarzystwie wymyślała swoje kolejne projekty.</p>
    <p>Kame tworzyła niezwykle powoli, ale kiedy kończyła, jej produkt był zawsze arcydziełem. Jej kadzielnice bardzo ceniono w domach kobiet, które nigdy nie piły, nie paliły i nie utrzymywały swobodnych stosunków z mężczyznami.</p>
    <p>Burmistrz Nagasaki poprosił pewnego razu Kame o wykonanie kadzielnicy. Odwlekała pracę tak długo, że minęło prawie pół roku. Wówczas burmistrz, który właśnie otrzymał awans na stanowisko w odległym mieście, odwiedził ją. Nalegał, żeby Kame rozpoczęła wreszcie pracę nad jego kadzielnicą.</p>
    <p>W końcu Kame, doznawszy natchnienia, zrobiła tę kadzielnicę. Po zakończeniu pracy, postawiła ją na stole. Przyglądała się jej długo i uważnie. Paliła przy niej i piła, jakby zastępowała jej towarzystwo. Obserwowała ją przez cały dzień.</p>
    <p>Wieczorem wzięła do ręki młotek i rozbiła swoje dzieło na drobne kawałki. Kame uświadomiła sobie, że kadzielnica nie była tworem doskonałym, jakiego zażądał jej umysł.</p>
    <nav>
        <a href="../078"><img src="../../chevron-left.svg" alt="prev"></a>
        <a href="./../"><img src="../../list.svg" alt="toc"></a>
        <a href="../080"><img src="../../chevron-right.svg" alt="next"></a>
    </nav>
</body>
</html>
