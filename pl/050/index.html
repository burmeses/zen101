<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Czyste urzeczywistnienie Ryonen</title>
    <link rel="icon" href="/zen101/static/favicon.ico">
    <link href='https://fonts.googleapis.com/css?family=PT+Serif:400,700' rel='stylesheet' type='text/css'>
    <link rel="stylesheet" href="/zen101/static/styles.css">
</head>
<body>
    
    <h1>Czyste urzeczywistnienie Ryonen</h1>

<p>Buddyjska mniszka, znana jako Ryonen, urodziła się 1797 roku. Była wnuczką sławnego japońskiego wojownika Shingena. Jej poetycki geniusz i powabna uroda sprawiły, że w wieku siedemnastu lat rozpoczęła służbę u cesarzowej jako jedna z dam dworu. Już w tak młodym wieku sława na nią czekała.</p>

<p>Ukochana cesarzowa zmarła niespodziewanie i pełne nadziei marzenia Ryonen rozpłynęły się. Zdała sobie wówczas sprawę z nietrwałości życia na tym świecie. To wtedy postanowiła studiować zen.</p>

<p>Niestety, jej krewni nie wyrazili na to zgody i zmusili ją do zamążpójścia. Ryonen zgodziła się, kiedy obiecano jej, że będzie mogła zostać mniszką po urodzeniu trójki dzieci. Wypełniła ten warunek zanim skończyła dwadzieścia pięć lat. Wtedy mąż i rodzina nie mogli dłużej powstrzymywać realizacji jej zamiarów. Ogoliła głowę. Przyjęła imię Ryonen oznaczające „czyste urzeczywistnienie” i rozpoczęła swoją pielgrzymkę.</p>

<p>Przybyła do miasta Edo i poprosiła Tetsugyu o przyjęcie na uczennicę. Jeden rzut oka i mistrz odprawił ją, ponieważ była zbyt piękna.</p>

<p>Ryonen poszła więc do innego mistrza, Hakuo. Nie została przyjęta z tego samego powodu. Hakuo stwierdził, że jej uroda sprawiałaby same kłopoty.</p>

<p>Ryonen rozgrzała do czerwoności kawałek żelaza i przycisnęła go do twarzy. W kilka chwil jej uroda zniknęła na zawsze.</p>

<p>Teraz Hakuo przyjął ją na nauki. Żeby utrwalić pamięć o tym zdarzeniu, Ryonen napisała wiersz na tylnej stronie niewielkiego lusterka.</p>

<p>W służbie cesarzowej paliłam kadzidło, by nasycić jego wonią swoje wytworne stroje,
A teraz jako bezdomna żebraczka palę swoją twarz, by wejść do świątyni zen.</p>

<p>Kiedy zbliżał się moment zejścia z tego świata, Ryonen napisała kolejny wiersz.</p>

<p>Sześćdziesiąt sześć razy te oczy podziwiały zmienny spektakl jesieni.
Dość powiedziałam o księżycowej poświacie,
Nie proście o więcej.
Wsłuchajcie się tylko w głosy sosen i cedrów, kiedy wiatr nimi nie porusza.</p>


    <div class="nav">
        <div class="prev">
            
            <a href=/zen101/pl/049/>poprzednia</a>
            
        </div>
        <div class="toc">
            <a href="/zen101/pl/">spis treści</a>
        </div>
        <div class="next">
            
            <a href=/zen101/pl/051/>kolejna</a>
            
        </div>
    </div>

</body>
</html>