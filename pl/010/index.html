<!DOCTYPE html>
<html lang="pl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ostatni wiersz Hoshina</title>
    <link rel="icon" href="/zen101/static/favicon.ico">
    <link rel="stylesheet" href="/zen101/static/styles.css">
</head>
<body>
    <h1>Ostatni wiersz Hoshina</h1>
    <p>Mistrz zen Hoshin mieszkał w Chinach przez wiele lat, po czym wrócił do północno–wschodniej części Japonii, gdzie nauczał swoich uczniów. Pewnego dnia, opowiedział im zasłyszaną w Chinach opowieść. Oto ta historia:</p>
    <p>Pod koniec roku, dwudziestego piątego grudnia, Tokufu, który był już bardzo stary, rzekł do swoich uczniów:</p>
    <p>– W przyszłym roku nie będę już żył, więc w tym roku powinniście mnie dobrze traktować.</p>
    <p>Uczniowie pomyśleli, że mistrz żartuje. Skoro jednak był on nauczycielem o wielkim sercu, każdy z nich zapraszał go na ucztę w kolejnych dniach mijającego roku.</p>
    <p>Tuż przed rozpoczęciem nowego roku Tokufu stwierdził:</p>
    <p>– Byliście dla mnie bardzo dobrzy. Opuszczę was jutro popołudniu, jak tylko śnieg przestanie padać.</p>
    <p>Uczniowie śmiali się myśląc, że stary mistrz mówi od rzeczy, ponieważ nocne niebo było czyste i nie zanosiło się na opady. Jednakże o północy śnieg zaczął sypać, a następnego dnia nikt nie mógł odnaleźć nauczyciela. W końcu ktoś zajrzał do sali medytacyjnej i tam znalazł jego ciało.</p>
    <p>Hoshin, który opowiadał tę historię, rzekł do swoich uczniów:</p>
    <p>– Dla mistrza zen wiedza na temat dnia swojej śmierci nie jest niezbędna, ale jeśli naprawdę mu na tym zależy – może się tego dowiedzieć.</p>
    <p>– Czy ty również to potrafisz? – zapytał ktoś.</p>
    <p>– Tak – odpowiedział Hoshin. – Pokażę wam, co potrafię za siedem dni.</p>
    <p>Żaden z uczniów nie uwierzył mu, a część z nich nawet zdążyła zapomnieć całą rozmowę do czasu, gdy Hoshin znowu ich wezwał.</p>
    <p>– Przed siedmioma dniami – rzekł – powiedziałem, że was opuszczę. Do dobrego zwyczaju należy napisanie pożegnalnego wiersza, ale nie jestem ani poetą, ani kaligrafem. Niech jeden z was spisze moje ostatnie słowa.</p>
    <p>Uczniowie znowu pomyśleli, że mistrz żartuje, ale jeden z nich zaczął pisać.</p>
    <p>– Jesteś gotowy? – zapytał Hoshin.</p>
    <p>– Tak, mistrzu – odparł pisarz.</p>
    <p>Następnie Hoshin podyktował następujący wiersz:</p>
    <blockquote>
      <p>Pochodzę od blasku<br />
      I powracam do blasku.<br />
      Co to jest?</p>
    </blockquote>
    <p>Wiersz był krótszy o jeden wers od powszechnie przyjętej formy składającej się z czterech wersów, dlatego uczeń powiedział:</p>
    <p>– Mistrzu brakuje jeszcze jednej linijki.</p>
    <p>Hoshin, rycząc niczym zwycięski lew, krzyknął:</p>
    <p>– Kaa!</p>
    <p>I już go nie było</p>
    <div class="nav">
        <div class="prev">
            <a href=/zen101/pl/009/>poprzednia</a>
        </div>
        <div class="toc">
            <a href="/zen101/pl/">spis treści</a>
        </div>
        <div class="next">
            <a href=/zen101/pl/011/>kolejna</a>
        </div>
    </div>
</body>
</html>
