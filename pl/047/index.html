<!DOCTYPE html>
<html lang="pl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Zachłanny artysta</title>
    <link rel="icon" href="/zen101/static/favicon.ico">
    <link rel="stylesheet" href="/zen101/static/styles.css">
</head>
<body>
    <h1>Zachłanny artysta</h1>
    <p>Gessen był mnichem, ale zajmował się również sztuką. Był znanym artystą. Zanim zaczynał rysować bądź malować, zawsze domagał się zapłaty z góry. Do tego jego honoraria były wysokie. Był powszechnie znany jako „Zachłanny Artysta”.</p>
    <p>Pewnego razu gejsza zleciła mu namalowanie obrazu.</p>
    <p>– Ile możesz zapłacić? – zapytał Gessen.</p>
    <p>– Tyle, ile zażądasz – odparła dziewczyna – ale chcę, żebyś wykonywał pracę w mojej obecności.</p>
    <p>Gessen został zatem wezwany przez gejszę w dniu, w którym wydawała ucztę dla swojego patrona. Artysta wykonał obraz z wielkim zaangażowaniem, a kiedy skończył, zażądał najwyższej sumy, jaką kiedykolwiek wyznaczono za namalowanie obrazu.</p>
    <p>Otrzymał zapłatę. Wtedy gejsza zwróciła się do swojego patrona, mówiąc:</p>
    <p>– Wszystko, czego chce ten artysta to pieniądze. Jego obrazy są wspaniałe, ale umysł ma brudny. Pieniądze zamuliły go. Dzieło wykonane przez tak nieczysty umysł nie nadaje się do publicznego pokazywania. Z ledwością nadaje się na jedną z moich halek.</p>
    <p>Zdjęła spódnicę i poprosiła Gessena, by namalował kolejny obraz na tylnej części jej halki.</p>
    <p>– Ile zapłacisz? – zapytał artysta.</p>
    <p>– Och, każdą cenę – odpowiedziała dziewczyna.</p>
    <p>Gessen zażądał astronomicznej kwoty, namalował obraz, jaki sobie zażyczyła, i odszedł.</p>
    <p>Dopiero później dowiedziano się, z jakich powodów Gessen tak bardzo pożądał pieniędzy.</p>
    <p>Otóż prowincję, z której pochodził często nawiedzał głód. Bogaci nie mieli ochoty pomagać biednym, więc Gessen zbudował ukryty magazyn, o którym nikt nie wiedział. Trzymał w nim pełno ziarna przygotowanego na takie właśnie wypadki.</p>
    <p>Droga wiodąca z jego wioski do sanktuarium była w bardzo złym stanie i wielu podróżnych z tego powodu cierpiało straszne niewygody. Gessen pragnął zbudować lepszą drogę, lecz potrzebował na ten cel dużo pieniędzy.</p>
    <p>Jego nauczyciel zmarł, zanim udało mu się zrealizować swoje marzenie wzniesienia świątyni. Gessen chciał ją dla niego ukończyć.</p>
    <p>Po osiągnięciu tych trzech celów, wyrzucił swoje pędzle i materiały malarskie, po czym wyruszył w góry i nigdy już niczego nie namalował.</p>
    <div class="nav">
        <div class="prev">
            <a href=/zen101/pl/046/>poprzednia</a>
        </div>
        <div class="toc">
            <a href="/zen101/pl/">spis treści</a>
        </div>
        <div class="next">
            <a href=/zen101/pl/048/>kolejna</a>
        </div>
    </div>
</body>
</html>
