<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Mistrz ceremonii parzenia herbaty i zabójca</title>
    <link rel="icon" href="/zen101/static/favicon.ico">
    <link href='https://fonts.googleapis.com/css?family=PT+Serif:400,700' rel='stylesheet' type='text/css'>
    <link rel="stylesheet" href="/zen101/static/styles.css">
</head>
<body>
    
    <h1>Mistrz ceremonii parzenia herbaty i zabójca</h1>

<p>Taiko, wojownik żyjący w Japonii przed epoką Tokugawy, studiował cha–no–you – etykietę ceremonii parzenia herbaty u Sen no Rikyu, nauczyciela tego estetycznego wyrazu spokoju i zadowolenia.</p>

<p>Giermek Taiko o imieniu Kato uważał entuzjastyczne podejście swojego pana do tej ceremonii za powód zaniedbywania przez niego spraw państwowych. Postanowił więc zabić Sena no Rikyu. Udał, że składa mu towarzyską wizytę i został zaproszony na herbatę.</p>

<p>Mistrz, który wspaniale opanował swoją sztukę, natychmiast przejrzał zamiary giermka, więc poprosił Kato o pozostawienie miecza na zewnątrz, zanim ten wejdzie do pokoju na ceremonię. Wyjaśnił, że cha–no–yu sama sobą reprezentuje życie w pokoju. Kato nie chciał nawet o tym słyszeć.</p>

<p>– Jestem wojownikiem – powiedział. – Zawsze noszę miecz przy sobie. Cha–no–yu czy nie cha–no–yu, nie odłożę miecza.</p>

<p>– Dobrze. Weź zatem swój miecz i napij się herbaty – zgodził się Sen no Rikyu.</p>

<p>Na ogniu podsycanym węglem stał czajnik, w którym gotowała się woda. Sen no Rikyu nagle go przewrócił. W powietrze wystrzeliła sycząca para, wypełniając pokój dymem i popiołem. Przestraszony wojownik wybiegł na zewnątrz.</p>

<p>– Mój błąd – przeprosił mistrz ceremonii. – Wróć i napij się herbaty. Tutaj jest twój miecz, cały uwalany w popiele. Wyczyszczę go i oddam ci.</p>

<p>Wojownik uświadomił sobie, że nie uda mu się zabić mistrza ceremonii parzenia herbaty, więc zrezygnował ze swoich zamierzeń.</p>


    <div class="nav">
        <div class="prev">
            
            <a href=/zen101/pl/054/>poprzednia</a>
            
        </div>
        <div class="toc">
            <a href="/zen101/pl/">spis treści</a>
        </div>
        <div class="next">
            
            <a href=/zen101/pl/056/>kolejna</a>
            
        </div>
    </div>

</body>
</html>