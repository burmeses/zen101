<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Smak miecza</title>
    <link rel="icon" href="/zen101/static/favicon.ico">
    <link href='https://fonts.googleapis.com/css?family=PT+Serif:400,700' rel='stylesheet' type='text/css'>
    <link rel="stylesheet" href="/zen101/static/styles.css">
</head>
<body>
    
    <h1>Smak miecza</h1>

<p>Matajuro Yagyu był synem słynnego szermierza. Jego ojciec uważał, że syn jest przeciętnie uzdolniony i nigdy nie osiągnie mistrzostwa, więc wydziedziczył go.
Matajuro poszedł więc na górę Futara i odnalazł tam innego słynnego szermierza, Banzo. Ten jednak potwierdził osąd ojca Matajuro.</p>

<p>– Pragniesz uczyć się szermierki pod moim przewodnictwem? – zapytał Banzo. – Nie potrafisz spełnić wymogów.</p>

<p>– A jeżeli będę ciężko pracował, ile lat zajmie mi zostanie mistrzem? – nalegał młodzieniec.</p>

<p>– Resztę twojego życia – odparł Banzo.</p>

<p>– Nie mogę czekać tak długo – wyjaśnił Matajuro. – Jestem gotów przejść przez wszelkie trudności, jeśli tylko będziesz mnie uczyć. Jeśli zostanę twoim oddanym sługą, ile może to zająć?</p>

<p>– Och, może z dziesięć lat – ustąpił Banzo.</p>

<p>– Mój ojciec się starzeje i wkrótce będę musiał się nim zająć – kontynuował Matajuro. – Jeśli będę trenować o wiele intensywniej, ile zajmie mi to czasu?</p>

<p>– Och, z trzydzieści lat – powiedział Banzo.</p>

<p>– Jak to? – zapytał Matajuro. – Najpierw mówisz dziesięć lat, a potem trzydzieści. Jestem gotów znieść wszelkie trudy, by tylko opanować tę sztukę w jak najkrótszym czasie!</p>

<p>– No cóż – powiedział Banzo – w takim razie będziesz musiał zostać u mnie przez siedemdziesiąt lat. Człowiek będący w takim pośpiechu jak ty, rzadko uczy się szybko.</p>

<p>– Bardzo dobrze – oświadczył młodzieniec, zrozumiawszy w końcu, że był karcony za niecierpliwość – zgadzam się.</p>

<p>Matajuro miał nie wspominać o szermierce i nigdy nie dotykać miecza. Gotował posiłki dla swojego mistrza, zmywał naczynia, przygotowywał posłanie, sprzątał podwórze, zajmował się ogrodem. Wszystko to bez słowa na temat szermierki.</p>

<p>Minęły trzy lata. Matajuro nadal ciężko pracował. Myśli o przyszłość smuciły go. Nawet nie zaczął się uczyć sztuki, której chciał poświęcić życie.</p>

<p>Jednak pewnego dnia Banzo podkradł się do niego i wymierzył mu potworny cios drewnianym mieczem.</p>

<p>Następnego dnia, kiedy Matajuro gotował ryż, Banzo znowu niespodziewanie wyrósł obok niego.</p>

<p>Matajuro dniem i nocą musiał bronić się przed niespodziewanymi pchnięciami. Nawet jednej chwili w ciągu dnia nie było, żeby nie myślał o smaku miecza Banzo.
Uczył się tak szybko, że wywoływał uśmiech na twarzy mistrza. Matajuro stał się najwspanialszym szermierzem w kraju.</p>


    <div class="nav">
        <div class="prev">
            
            <a href=/zen101/pl/090/>poprzednia</a>
            
        </div>
        <div class="toc">
            <a href="/zen101/pl/">spis treści</a>
        </div>
        <div class="next">
            
            <a href=/zen101/pl/092/>kolejna</a>
            
        </div>
    </div>

</body>
</html>