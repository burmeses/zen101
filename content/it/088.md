# Come si scrive una poesia cinese

A un famoso poeta giapponese fu domandato come si componga una poesia cinese.

"La consueta poesia cinese è di quattro versi" spiegò lui. "Nel primo verso c'è la premessa; nel secondo c'è la continuazione di quella premessa; il terzo verso si allontana dall'argomento e ne comincia uno nuovo; e il quarto verso collega i primi tre. Un canto popolare giapponese esemplifica quanto ho detto: A Kyoto vivono le due figlie di un mercante di seta.

La più grande ha vent'anni, la più giovane diciotto.

Un soldato può anche uccidere con la sua spada,

Ma queste ragazze uccidono gli uomini coi loro occhi. 89. Dialogo Zen.

Gli insegnanti di Zen abituano i loro giovani allievi a esprimersi. Due templi Zen avevano ciascuno un bambino che era il prediletto tra tutti. Ogni mattina uno di questi bambini, andando a comprare le verdure, incontrava l'altro per la strada.

"Dove vai?" domandò il primo.

"Vado dove vanno i miei piedi" rispose l'altro.

Questa risposta lasciò confuso il primo bambino, che andò a chiedere aiuto al suo maestro. "Quando domattina incontrerai quel bambino," gli disse l'insegnante "fagli la stessa domanda. Lui ti darà la stessa risposta, e allora tu domandagli: "Fa' conto di non avere i piedi: dove vai, in quel caso?". Questo lo sistemerà".

La mattina dopo i bambini si incontrarono di nuovo.

"Dove vai?" domandò il primo bambino.

"Vado dove soffia il vento" rispose l'altro.

Anche stavolta il piccolo rimase sconcertato, e andò a raccontare al maestro la propria sconfitta.

"E tu domandagli dove va se non c'è vento" gli consigliò il maestro.

Il giorno dopo i ragazzi si incontrarono per la terza volta.

"Dove vai?" domandò il primo bambino.

"Vado al mercato a comprare le verdure" rispose l'altro.
