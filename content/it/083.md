# Chi non lavora non mangia

Hyakujo, il maestro cinese di Zen, ancora all'età di ottant'anni conservava l'abitudine di lavorare coi suoi allievi, tenendo in ordine i giardini, sarchiando il terreno e potando gli alberi.

Ai suoi allievi dispiaceva che il vecchio maestro faticasse tanto, ma poiché sapevano che sarebbe stato inutile consigliargli di smettere, gli nascosero gli attrezzi.

Quel giorno il maestro non volle mangiare. Non mangiò nemmeno l'indomani e nemmeno il giorno seguente. "Forse è arrabbiato perché gli abbiamo nascosto gli attrezzi" immaginarono gli allievi. "Sarà meglio che li rimettiamo al loro posto".

Così fecero, e quel giorno stesso il maestro lavorò e mangiò come prima. La sera li istruì: "Chi non lavora non mangia".
