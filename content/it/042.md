# La risposta del morto

Quando Mamiya, che divenne in seguito un famoso predicatore, andò da un insegnante per farsi istruire, gli fu chiesto di spiegare il suono di una sola mano.

Mamiya meditò intensamente quale potesse essere il suono di una sola mano. "Non ti applichi abbastanza" gli disse l'insegnante. "Sei troppo attaccato al cibo, alla ricchezza, alle cose e ai loro suoni. Sarebbe meglio se tu morissi. Questo risolverebbe il problema". Quando Mamiya si presentò all'insegnante la volta successiva, quello gli domandò di nuovo che cosa avesse da dire a proposito del suono di una sola mano.

Subito Mamiya si lasciò cadere giù come se fosse morto.

"Sei proprio morto" osservò allora l'insegnante. "Ma che mi dici di quel suono?". "Quello non l'ho ancora risolto" rispose Mamiya alzando lo sguardo.

"I morti non parlano" disse l'insegnante. "Vattene!".