<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Grandi Onde</title>
    <link rel="icon" href="/zen101/static/favicon.ico">
    <link rel="stylesheet" href="/zen101/static/styles.css">
</head>
<body>
    <h1>Grandi Onde</h1>
    <p>All&#8217;inizio dell&#8217;era Meiji viveva un famoso lottatore che si chiamava O-nami, Grandi Onde. O-nami era fortissimo e conosceva l&#8217;arte della lotta. Quando gareggiava in privato, vinceva persino il suo maestro, ma in pubblico era così timido che riuscivano a batterlo anche i suoi allievi.</p>
    <p>O-nami capì che doveva farsi aiutare da un maestro di Zen. In un piccolo tempio poco lontano soggiornava temporaneamente Haku ju, un insegnante girovago. O-nami andò a trovarlo e gli spiegò il suo guaio.</p>
    <p>&#8220;Tu ti chiami Grandi Onde,&#8221; gli disse l&#8217;insegnante &#8220;perciò stanotte rimani in questo tempio. Immaginati di essere quei marosi. Non sei più un lottatore che ha paura. Tu sei quelle ondate enormi che spazzano via tutto davanti a loro, distruggendo qualunque cosa incontrino. Fa&#8217; così, e sarai il più grande lottatore del paese&#8221;.</p>
    <p>L&#8217;insegnante lo lasciò solo. O-nami rimase in meditazione, cercando di immaginare se stesso come onde. Pensava alle cose più disparate. Poi, gradualmente, si soffermava sempre più spesso sulla sensazione delle onde. Man mano che la notte avanzava le onde si facevano più grosse. Spazzarono via i fiori coi loro vasi. Sommersero perfino il Buddha nella sua cappella. Prima dell&#8217;alba il tempio non era più che il continuo fluire e rifluire di un mare immenso.</p>
    <p>Al mattino l&#8217;insegnante trovò O-nami assorto in meditazione, con un lieve sorriso sul volto. Gli batté sulla spalla. &#8220;Ora niente potrà più turbarti&#8221; gli disse. &#8220;Tu sei quelle onde. Travolgerai tutto ciò che ti trovi davanti&#8221;.</p>
    <p>Quel giorno stesso O-nami partecipò alle gare di lotta e vinse. E da allora, nessuno in Giappone riuscì più a batterlo.</p>
    <div class="nav">
        <a class="nav-item prev" href=/zen101/it/007/>&#x25C0;</a>
        <a class="nav-item" href="/zen101/it/">&#x25C9;</a>
        <a class="nav-item next" href=/zen101/it/009/>&#x25B6;</a>
    </div>
</body>
</html>
