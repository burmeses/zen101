<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Il suono di una sola mano</title>
    <link rel="icon" href="../../favicon.ico">
    <link rel="stylesheet" href="../../styles.css">
</head>
<body>
    <h1>Il suono di una sola mano</h1>
    <p>Il maestro del tempio Kennin era Mokurai, Tuono Silenzioso. Aveva un piccolo protetto, un certo Toyo, un ragazzo appena dodicenne. Toyo vedeva che i discepoli più grandi andavano ogni mattina e ogni sera nella stanza del maestro per essere istruiti nel Sanzen o per avere privatamente qualche consiglio, e che il maestro dava loro dei koan per fermare le divagazioni della mente.</p>
    <p>Anche Toyo voleva fare il Sanzen.</p>
    <p>&#8220;Aspetta un poco&#8221; disse Mokurai. &#8220;Sei troppo giovane&#8221;.</p>
    <p>Ma il piccolo insisteva, e l&#8217;insegnante finì con l&#8217;acconsentire.</p>
    <p>Quella sera, all&#8217;ora giusta, il piccolo Toyo si presentò alla porta della stanza Sanzen di Mokurai. Batté il gong per annunciarsi, fece tre rispettosi inchini prima di entrare, poi andò a sedersi in riguardoso silenzio davanti al maestro.</p>
    <p>&#8220;Tu puoi sentire il suono di due mani quando battono l&#8217;una contro l&#8217;altra&#8221; disse Mokurai. &#8220;Ora mostrami il suono di una sola mano&#8221;.</p>
    <p>Toyo fece un inchino e se ne andò nella sua stanza per riflettere su questo problema. Dalla sua finestra poteva sentire la musica delle geishe. &#8220;Ah, ho capito!&#8221; proruppe.</p>
    <p>La sera dopo, quando il suo insegnante gli chiese di illustrargli il suono di una sola mano, Toyo cominciò a suonare la musica delle geishe.</p>
    <p>&#8220;No, no&#8221; disse Mokurai. &#8220;Questo non serve. Questo non è il suono di una sola mano. Non hai capito niente&#8221;.</p>
    <p>Temendo che quella musica potesse disturbarlo, Toyo si trasferì in un luogo tranquillo. Riprese a meditare. &#8220;Quale può essere il suono di una sola mano?&#8221;. Per caso sentì gocciolare dell&#8217;acqua. &#8220;Stavolta ci sono&#8221; si figurò Toyo.</p>
    <p>Quando tornò davanti al suo insegnante, Toyo imitò il gocciolare dell&#8217;acqua.</p>
    <p>&#8220;Che cos&#8217;è?&#8221; disse Mokurai. &#8220;Questo è il suono dell&#8217;acqua che gocciola, non il suono di una sola mano.</p>
    <p>Prova ancora&#8221;.</p>
    <p>Invano Toyo meditava per sentire il suono di una sola mano. Sentì il respiro del vento. Ma quel suono venne respinto.</p>
    <p>Sentì il grido di un gufo. Anche questo venne rifiutato.</p>
    <p>Nemmeno le locuste erano il suono di una sola mano.</p>
    <p>Più di dieci volte Toyo andò da Mokurai con suoni diversi. Erano tutti sbagliati. Per quasi un anno si domandò quale potesse essere il suono di una sola mano.</p>
    <p>Finalmente il piccolo Toyo entrò nella vera meditazione e superò tutti i suoni. &#8220;Non potevo mettere insieme nient&#8217;altro,&#8221; spiegò più tardi &#8220;così ho raggiunto il suono senza suono&#8221;.</p>
    <p>Toyo aveva realizzato il suono di una sola mano.</p>
    <nav>
        <a href="../020"><img src="../../chevron-left.svg" alt="prev"></a>
        <a href="./../"><img src="../../list.svg" alt="toc"></a>
        <a href="../022"><img src="../../chevron-right.svg" alt="next"></a>
    </nav>
</body>
</html>
