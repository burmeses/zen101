<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>L&#39;assoggettamento di un fantasma</title>
    <link rel="icon" href="/zen101/static/favicon.ico">
    <link rel="stylesheet" href="/zen101/static/styles.css">
</head>
<body>
    <h1>L&#8217;assoggettamento di un fantasma</h1>
    <p>Una giovane moglie si ammalò ed era in punto di morte. &#8220;Ti amo tanto&#8221; disse al marito &#8220;che non voglio lasciarti. Non tradirmi con nessun&#8217;altra donna. Se lo fai, tornerò sotto forma di fantasma e ti darò fastidi a non finire&#8221;.</p>
    <p>Ben presto la moglie morì. Il marito, per i primi tre mesi, rispettò il suo ultimo desiderio, ma poi incontrò un&#8217;altra donna e se ne innamorò. Così i due si fidanzarono.</p>
    <p>Subito dopo il fidanzamento, tutte le notti all&#8217;uomo appariva un fantasma che gli rimproverava di non mantenere la sua promessa. E il fantasma era intelligente. Gli diceva per filo e per segno tutto quello che era successo tra lui e la sua nuova fidanzata. Tutte le volte che lui faceva un regalo alla sua promessa sposa, il fantasma lo descriveva in tutti i particolari. Ripeteva persino i loro discorsi, e tormentava l&#8217;uomo a tal punto che il poveretto non riusciva a chiudere occhio. Qualcuno gli consigliò di sottoporre il suo problema a un maestro di Zen che viveva nei pressi del villaggio. E infine, disperato, il pover&#8217;uomo andò a chiedergli aiuto.</p>
    <p>&#8220;La tua prima moglie è diventata un fantasma e sa tutto quello che fai&#8221; spiegò il maestro. &#8220;Qualunque cosa tu faccia o dica, qualunque cosa tu regali alla tua innamorata, il fantasma lo sa. Dev&#8217;essere un fantasma molto sagace. Francamente, dovresti ammirare un fantasma del genere. La prossima volta che ti appare, vieni a patti con lei. Dille che è così abile che non puoi nasconderle niente, e che se risponderà a una domanda tu le prometterai di rompere il fidanzamento e di restare vedovo&#8221;.</p>
    <p>&#8220;Qual è la domanda che devo farle?&#8221; disse l&#8217;uomo.</p>
    <p>Il maestro rispose: &#8220;Prendi una gran manciata di semi di soia e domandale quanti semi hai in mano. Se non è in grado di dirtelo, saprai che è soltanto una immaginazione della tua mente e non ti tormenterà più&#8221;.</p>
    <p>La notte dopo, quando gli apparve il fantasma, l&#8217;uomo si mise ad adularla e le disse che lei sapeva tutto. &#8220;Infatti,&#8221; rispose il fantasma &#8220;e so che oggi sei andato a trovare quel maestro di Zen&#8221;.</p>
    <p>&#8220;E visto che sei così brava&#8221; ribatté l&#8217;uomo &#8220;dimmi quanti semi ho in questa mano!&#8221;.</p>
    <p>Non ci fu più nessun fantasma che rispondesse a quella domanda.</p>
    <div class="nav">
        <div class="prev">
            <a href=/zen101/it/064/>prev</a>
        </div>
        <div class="toc">
            <a href="/zen101/it/">toc</a>
        </div>
        <div class="next">
            <a href=/zen101/it/066/>next</a>
        </div>
    </div>
</body>
</html>
