<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Trovare un diamante su una strada fangosa</title>
    <link rel="icon" href="../../favicon.ico">
    <link rel="stylesheet" href="../../styles.css">
</head>
<body>
    <h1>Trovare un diamante su una strada fangosa</h1>
    <p>Gudo era l&#8217;insegnante dell&#8217;imperatore del suo tempo. Però viaggiava sempre da solo come un mendicante girovago. Una volta, mentre era in cammino verso Edo, il centro culturale e politico del shogunato, si trovò nei pressi di un piccolo villaggio chiamato Takenaka. Era sera e pioveva a dirotto. Gudo era bagnato fradicio. I suoi sandali di paglia erano a pezzi. In una casa colonica vicino al villaggio vide quattro o cinque paia di sandali su un davanzale e decise di comprarne un paio.</p>
    <p>La donna che gli vendette i sandali, vedendolo così bagnato, lo invitò a passare la notte lì in casa. Gudo accettò con molti ringraziamenti. Entrò e recitò un sutra davanti al reliquiario della famiglia. Poi la donna lo presentò a sua madre e ai suoi figli. Notando che avevano tutti un&#8217;aria afflitta, Gudo domandò se fosse accaduta qualche disgrazia.</p>
    <p>&#8220;Mio marito gioca d&#8217;azzardo ed è un beone&#8221; gli spiegò la padrona di casa. &#8220;Quando gli capita di vincere si ubriaca e diventa manesco. Quando perde si fa prestare i soldi dagli altri. A volte, quando è ubriaco fradicio, non rincasa nemmeno. Che posso fare?&#8221;.</p>
    <p>&#8220;Lo aiuterò io&#8221; disse Gudo. &#8220;Ecco un po&#8217; di denaro. Procurami un gallone di vino buono e qualcosa di stuzzicante da mangiare. Poi andatevene a dormire. Io resterò in meditazione davanti al reliquiario&#8221;. Quando, intorno alla mezzanotte, il marito della donna rincasò completamente ubriaco, si mise a berciare: &#8220;Ehi, moglie, io sono a casa. Non c&#8217;è niente da mangiare?&#8221;.</p>
    <p>&#8220;Qualcosa ce l&#8217;ho io&#8221; disse Gudo. &#8220;Sono stato sorpreso dalla pioggia, e tua moglie mi ha gentilmente invitato a passare qui la notte. Per ringraziarla ho comprato del pesce e un po&#8217; di vino, sicché puoi gustarne anche tu&#8221;. L&#8217;uomo fu tutto contento. Bevve subito il vino e si sdraiò sul pavimento. Gudo rimase in meditazione accanto a lui.</p>
    <p>Quando il marito si svegliò la mattina dopo, non ricordava più nulla della sera prima. &#8220;Chi sei? Di dove vieni?&#8221; domandò a Gudo che stava ancora meditando.</p>
    <p>&#8220;Sono Gudo di Kyoto e sto andando a Edo&#8221; rispose il maestro di Zen.</p>
    <p>L&#8217;uomo provò un&#8217;immensa vergogna. Non la finiva più di scusarsi con l&#8217;insegnante del suo imperatore. Gudo sorrise. &#8220;In questa vita tutto è instabile&#8221; spiegò. &#8220;La vita è brevissima. Se tu continui a giocare e a bere, non ti resterà il tempo di fare altro, e farai soffrire anche la tua famiglia&#8221;.</p>
    <p>Fu come se la coscienza del marito si ridestasse da un sogno. &#8220;Come potrò mai compensarti di questo meraviglioso ammaestramento? Lascia che ti accompagni e che porti la tua roba per un pezzo di strada&#8221;. &#8220;Come vuoi&#8221; acconsentì Gudo.</p>
    <p>I due si misero in cammino. Dopo tre miglia Gudo disse all&#8217;uomo di tornare indietro. &#8220;Altre cinque miglia soltanto&#8221; lo pregò quello. Continuarono a camminare.</p>
    <p>&#8220;Ora puoi tornare indietro&#8221; disse Gudo.</p>
    <p>&#8220;Faccio ancora dieci miglia&#8221; rispose l&#8217;uomo.</p>
    <p>&#8220;Adesso torna indietro&#8221; disse Gudo quando ebbero percorso le dieci miglia.</p>
    <p>&#8220;Voglio seguirti per tutto il resto della mia vita&#8221; dichiarò l&#8217;uomo.</p>
    <p>In Giappone, gli odierni insegnanti di Zen discendono da un famoso maestro che fu il successore di Gudo. Il suo nome era Mu-nan, l&#8217;uomo che non tornò mai indietro.</p>
    <nav>
        <a href="../001"><img src="../../chevron-left.svg" alt="prev"></a>
        <a href="./../"><img src="../../list.svg" alt="toc"></a>
        <a href="../003"><img src="../../chevron-right.svg" alt="next"></a>
    </nav>
</body>
</html>
