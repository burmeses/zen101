<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>La vera riforma</title>
    <link rel="icon" href="/zen101/static/favicon.ico">
    <link rel="stylesheet" href="/zen101/static/styles.css">
</head>
<body>
    <h1>La vera riforma</h1>
    <p>Ryokan votò la propria vita allo studio dello Zen. Un giorno venne a sapere che suo nipote, nonostante i rimproveri dei parenti, sperperava il proprio denaro per una cortigiana. Poiché questo nipote amministrava i beni della famiglia al posto di Ryokan, e c&#8217;era pericolo che dilapidasse la loro fortuna, i parenti chiesero a Ryokan di intervenire.</p>
    <p>Ryokan dové intraprendere un lungo viaggio per visitare il nipote, che non vedeva da anni. Il nipote parve contento di rivedere lo zio e lo invitò a passare la notte in casa sua.</p>
    <p>Ryokan rimase in meditazione tutta la notte. La mattina dopo, mentre stava per partire, disse al giovane: &#8220;Evidentemente sto invecchiando, perché mi trema la mano. Vuoi aiutarmi a legare il laccio del mio sandalo?&#8221;.</p>
    <p>Il nipote lo aiutò volentieri. &#8220;Grazie,&#8221; disse Ryokan &#8220;vedi, un uomo diventa più vecchio e più debole di giorno in giorno. Abbi cura di te&#8221;. Poi se ne andò, senza nemmeno far cenno alla cortigiana o alle lamentele dei parenti. Ma da quella mattina il nipote smise di far vita dissoluta.</p>
    <div class="nav">
        <a class="nav-item prev" href=/zen101/it/073/>&#x25C0;</a>
        <a class="nav-item" href="/zen101/it/">&#x25C9;</a>
        <a class="nav-item next" href=/zen101/it/075/>&#x25B6;</a>
    </div>
</body>
</html>
