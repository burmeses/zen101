<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ma che cosa fai! Ma che cosa dici!</title>
    <link rel="icon" href="../../favicon.ico">
    <link rel="stylesheet" href="../../styles.css">
</head>
<body>
    <h1>Ma che cosa fai! Ma che cosa dici!</h1>
    <p>Oggigiorno si raccontano molte sciocchezze a proposito dei maestri e dei discepoli, e dell&#8217;insegnamento che il maestro lascia in eredità agli allievi prediletti, autorizzati così a trasmettere la verità ai propri seguaci. Naturalmente lo Zen dovrebbe essere comunicato in questo modo, da cuore a cuore, e in passato avveniva proprio così. Regnavano il silenzio e l&#8217;umiltà, non l&#8217;asserzione e la dichiarazione. Chi riceveva un simile insegnamento teneva segreta la cosa persino dopo vent&#8217;anni. Finché un altro, spinto dal proprio bisogno non scopriva che era disponibile un vero maestro, nessuno sapeva che l&#8217;insegnamento era stato impartito, e anche allora l&#8217;occasione si presentava in modo del tutto naturale, e l&#8217;insegnamento si faceva strada da sé. In nessun caso l&#8217;insegnante avrebbe dichiarato: &#8220;Io sono il successore del tale&#8221;. Questa asserzione avrebbe dimostrato proprio il contrario.</p>
    <p>Il maestro di Zen Mu-nan ebbe un solo successore. Il suo nome era Shoju. Quando Shoju ebbe compiuto i suoi studi di Zen, Mu-nan lo chiamò nella propria stanza. &#8220;Sto diventando vecchio,&#8221; disse &#8220;e a quanto ne so io, Shoju, tu sei l&#8217;unico che continuerai questo insegnamento. Qui c&#8217;è un libro. E&#8217; stato tramandato da maestro a maestro per sette generazioni. Anch&#8217;io vi ho fatto molte aggiunte secondo il mio criterio. Il libro è molto prezioso e io te lo do come simbolo della tua successione&#8221;.</p>
    <p>&#8220;Se questo libro è una cosa tanto importante, faresti meglio a tenertelo&#8221; rispose Shoju. &#8220;Io ho ricevuto il tuo Zen senza scritti, e mi sta bene così com&#8217;è&#8221;.</p>
    <p>&#8220;Lo so&#8221; disse Mu-nan. &#8220;Tuttavia, sono sette generazioni che quest&#8217;opera passa da un maestro all&#8217;altro, così puoi conservarlo come segno che hai ricevuto l&#8217;insegnamento. Tieni&#8221;.</p>
    <p>I due stavano parlando davanti a un braciere. Non appena Shoju ebbe il libro tra le mani lo gettò sui carboni accesi. Non aveva nessun desiderio di possedere qualcosa.</p>
    <p>Mu-nan, che sino a quel momento non era mai andato in collera. strillò: &#8220;Ma che cosa fai!&#8221;. Shoju gridò di rimando: &#8220;Ma che cosa dici!&#8221;.</p>
    <nav>
        <a href="../066"><img src="../../chevron-left.svg" alt="prev"></a>
        <a href="./../"><img src="../../list.svg" alt="toc"></a>
        <a href="../068"><img src="../../chevron-right.svg" alt="next"></a>
    </nav>
</body>
</html>
