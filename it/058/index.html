<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Arrestare il Buddha di pietra</title>
    <link rel="icon" href="/zen101/static/favicon.ico">
    <link rel="stylesheet" href="/zen101/static/styles.css">
</head>
<body>
    <h1>Arrestare il Buddha di pietra</h1>
    <p>Per sottrarsi al gran caldo, un mercante che portava sulle spalle cinquanta pezze di cotone si fermò a riposare sotto una tettoia dove c&#8217;era un grande Buddha di pietra. Là fu vinto dal sonno, e al risveglio scoprì che la sua merce era sparita. Immediatamente andò a denunciare il fatto alla polizia.</p>
    <p>Un giudice chiamato O-oka aprì l&#8217;istruttoria per indagare. &#8220;La merce deve averla rubata quel Buddha di pietra&#8221; concluse il giudice. &#8220;Dovrebbe prendersi a cuore il benessere della gente, ma non ha fatto il suo sacro dovere. Arrestatelo&#8221;.</p>
    <p>La polizia arrestò il Buddha di pietra e lo portò in tribunale. Dietro alla statua faceva ressa una gran folla rumorosa, incuriosita di sapere che specie di condanna avrebbe pronunciata il giudice.</p>
    <p>Quando O-oka andò al suo scanno, redarguì aspramente il pubblico tumultuoso. &#8220;Con che diritto vi presentate in tribunale ridendo e schiamazzando in questo modo? E&#8217; un vero atto di vilipendio della Corte, ed è un reato che va punito con una multa e l&#8217;arresto&#8221;.</p>
    <p>Tutti si affrettarono a scusarsi. &#8220;Devo condannarvi a pagare un&#8217;ammenda,&#8221; disse il giudice &#8220;ma sono disposto a condonarvela se entro tre giorni ognuno di voi porterà in tribunale una pezza di cotone. Chi non lo fa sarà arrestato&#8221;.</p>
    <p>Tra le pezze che la gente portò in tribunale, il mercante riconobbe subito una di quelle che gli erano state rubate, e così il ladro fu smascherato. Il mercante recuperò la sua merce e le altre pezze furono restituite a chi le aveva portate.</p>
    <div class="nav">
        <div class="prev">
            <a href=/zen101/it/055/>prev</a>
        </div>
        <div class="toc">
            <a href="/zen101/it/">toc</a>
        </div>
        <div class="next">
            <a href=/zen101/it/059/>next</a>
        </div>
    </div>
</body>
</html>
