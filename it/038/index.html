<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Il lavoro di Gisho</title>
    <link rel="icon" href="/zen101/static/favicon.ico">
    <link rel="stylesheet" href="/zen101/static/styles.css">
</head>
<body>
    <h1>Il lavoro di Gisho</h1>
    <p>Gisho fu consacrata monaca quando aveva dieci anni. Fu sottoposta allo stesso tirocinio che facevano i maschietti della sua età. Quando compì sedici anni, si mise in viaggio e passò da un maestro di Zen all&#8217;altro, studiando con ognuno di loro.</p>
    <p>Rimase tre anni con Unzan, sei anni con Gukei, ma non riuscì a ottenere una chiara visione. Infine andò dal maestro Inzan.</p>
    <p>Inzan non si sognava nemmeno di farle dei riguardi perché era donna. La aggrediva con la furia di un uragano, la schiaffeggiava per destare la sua natura interiore.</p>
    <p>Gisho rimase con Inzan tredici anni, e allora trovò quello che stava cercando!</p>
    <p>In suo onore, Inzan scrisse una poesia:</p>
    <blockquote>
      <p>Questa monaca studiò tredici anni sotto la mia guida.<br />
      A sera meditava i koan più profondi,<br />
      Al mattino era avviluppata in altri koan.<br />
      La monaca cinese Tetsuma superò chiunque l&#8217;aveva preceduta,<br />
      E dopo Mujaku nessuno fu mai schietto come questa Gisho!<br />
      Ma molti sono i cancelli che deve ancora attraversare.<br />
      Molti altri colpi dovrebbe ricevere dal mio pugno di ferro.</p>
    </blockquote>
    <p>Dopo aver ricevuto l&#8217;Illuminazione Gisho andò nella provincia di Banshu, fondò il proprio tempio Zen e insegnò ad altre duecento monache sino alla sua morte, che un anno la colse nel mese di agosto.</p>
    <div class="nav">
        <a class="nav-item prev" href=/zen101/it/037/>&#x25C0;</a>
        <a class="nav-item" href="/zen101/it/">&#x25C9;</a>
        <a class="nav-item next" href=/zen101/it/039/>&#x25B6;</a>
    </div>
</body>
</html>
