<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>L&#39;ultima poesia di Hoshin</title>
    <link rel="icon" href="/zen101/static/favicon.ico">
    <link rel="stylesheet" href="/zen101/static/styles.css">
</head>
<body>
    <h1>L&#8217;ultima poesia di Hoshin</h1>
    <p>Il maestro di Zen Hoshin visse in Cina per molti anni. Poi tornò nella parte nord-orientale del Giappone, dove si mise a insegnare ai suoi discepoli. Quando era ormai molto vecchio, raccontò agli allievi una storia che aveva sentita in Cina. Ecco la storia:</p>
    <p>Il venticinque dicembre di un certo anno Tokufu, che era molto vecchio, disse ai suoi discepoli: &#8220;Poiché l&#8217;anno prossimo non sarò più vivo, dovreste trattarmi bene quest&#8217;anno&#8221;.</p>
    <p>Gli allievi pensarono che stesse scherzando, ma dato che era un insegnante di gran cuore, nei restanti giorni di quella fine d&#8217;anno tutti loro, a turno, lo invitarono a un gran pranzo.</p>
    <p>Alla vigilia del nuovo anno, Tokufu concluse: &#8220;Siete stati buoni con me. Io vi lascerò domani pomeriggio quando avrà smesso di nevicare&#8221;.</p>
    <p>I discepoli risero pensando che la vecchiaia lo facesse sragionare, perché era una serata limpida e senza neve. Ma a mezzanotte cominciò a nevicare, e l&#8217;indomani nessuno riusciva a trovare il maestro. Andarono tutti nella sala di meditazione. Il maestro era spirato là.</p>
    <p>Hoshin, che aveva raccontato questa storia, disse ai discepoli: &#8220;Non è necessario che un maestro di Zen preannunci la propria morte, ma se veramente lo desidera, può farlo&#8221;.</p>
    <p>&#8220;Tu puoi farlo?&#8221; domandò qualcuno.</p>
    <p>&#8220;Sì&#8221; rispose Hoshin. &#8220;Tra sette giorni vi mostrerò quello che posso fare&#8221;.</p>
    <p>Nessuno dei discepoli gli credette, e quando Hoshin tornò a riunirli, la maggior parte di loro aveva persino dimenticato quel discorso.</p>
    <p>&#8220;Sette giorni fa&#8221; cominciò il maestro &#8220;ho detto che stavo per lasciarvi. E&#8217; d&#8217;uso scrivere una poesia di commiato, ma io non sono né poeta né calligrafo. Che uno di voi scriva le mie ultime parole&#8221;.</p>
    <p>I discepoli pensarono che scherzasse, ma uno di loro si preparò a scrivere.</p>
    <p>&#8220;Sei pronto?&#8221; domandò Hoshin.</p>
    <p>&#8220;Sì, signore&#8221; rispose il giovane.</p>
    <p>Allora Hoshin dettò:</p>
    <blockquote>
      <p>Io venni dallo splendore<br />
      E torno allo splendore.<br />
      Cos&#8217;è questo?</p>
    </blockquote>
    <p>La poesia mancava di un verso rispetto ai quattro tradizionali, e il discepolo disse: &#8220;Maestro, ci manca un verso&#8221;.</p>
    <p>Col ruggito di un leone vittorioso, Hoshin gridò: &#8220;Kaa!&#8221; ed era morto.</p>
    <div class="nav">
        <a class="nav-item prev" href=/zen101/it/009/>&#x25C0;</a>
        <a class="nav-item" href="/zen101/it/">&#x25C9;</a>
        <a class="nav-item next" href=/zen101/it/011/>&#x25B6;</a>
    </div>
</body>
</html>
