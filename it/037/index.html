<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Pubblicare i sutra</title>
    <link rel="icon" href="/zen101/static/favicon.ico">
    <link rel="stylesheet" href="/zen101/static/styles.css">
</head>
<body>
    <h1>Pubblicare i sutra</h1>
    <p>Tetsugen, un fedele seguace dello Zen in Giappone, decise di pubblicare i sutra, che a quel tempo erano disponibili soltanto in cinese. I libri dovevano essere stampati con blocchi di legno in un&#8217;edizione di settemila copie, un&#8217;impresa enorme.</p>
    <p>Tetsugen cominciò col mettersi in viaggio per raccogliere i fondi necessari. Alcuni simpatizzanti gli diedero un centinaio di monete d&#8217;oro, ma per lo più riuscì a ottenere soltanto piccole somme. Lui ringraziò tutti i benefattori con uguale gratitudine. Dopo dieci anni Tetsugen aveva abbastanza denaro per cominciare l&#8217;impresa.</p>
    <p>E proprio allora il fiume Uji straripò. L&#8217;alluvione portò una carestia. Tetsugen prese i fondi che aveva raccolti per i libri e li spese per salvare gli altri dalla fame. Poi ricominciò la sua colletta.</p>
    <p>Parecchi anni dopo il paese fu colpito da un&#8217;epidemia. Ancora una volta Tetsugen, per aiutare la sua gente, diede via quello che aveva raccolto.</p>
    <p>Si rimise al lavoro per la terza volta, e dopo vent&#8217;anni riuscì finalmente a realizzare il suo desiderio.</p>
    <p>I blocchi di legno per la stampa che sono serviti per la prima edizione sono oggi esposti nel monastero Obaku di Kyoto.</p>
    <p>I giapponesi dicono ai loro figli che Tetsugen ha fatto tre raccolte di sutra, e che le prime due, invisibili, sono perfino superiori all&#8217;ultima.</p>
    <div class="nav">
        <a class="nav-item prev" href=/zen101/it/036/>&#x25C0;</a>
        <a class="nav-item" href="/zen101/it/">&#x25C9;</a>
        <a class="nav-item next" href=/zen101/it/038/>&#x25B6;</a>
    </div>
</body>
</html>
