<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Non-attaccamento</title>
    <link rel="icon" href="/zen101/static/favicon.ico">
    <link rel="stylesheet" href="/zen101/static/styles.css">
</head>
<body>
    <h1>Non-attaccamento</h1>
    <p>Kitano Gempo, abate del tempio Eihei, aveva novantadue anni quando morì nel 1933. Per tutta la vita si era sforzato di non attaccarsi a nulla. A vent&#8217;anni, quand&#8217;era mendicante girovago, incontrò per caso un viandante che fumava tabacco. Mentre scendevano insieme lungo una strada di montagna, si fermarono a riposare sotto un albero. Il viandante gli offrì da fumare e Kitano, che in quel momento aveva una gran fame, accettò volentieri. &#8220;Com&#8217;è piacevole fumare!&#8221; osservò. E l&#8217;altro, prima di separarsi da lui, gli diede un&#8217;altra pipa e del tabacco. Kitano pensò tra sé: &#8220;Queste cose piacevoli rischiano di disturbare la meditazione. Voglio smettere subito prima che sia troppo tardi&#8221;. E gettò via l&#8217;occorrente per fumare.</p>
    <p>Quando aveva ventitré anni studiò l&#8217;"I-King&#8221;, la più profonda dottrina dell&#8217;universo. Era d&#8217;inverno, e lui aveva bisogno di vestiti pesanti. Scrisse al suo insegnante, che viveva a cento miglia di distanza, spiegandogli la sua necessità, e affidò la lettera a un viaggiatore perché la recapitasse. Passò quasi tutto l&#8217;inverno e non arrivarono né la risposta né i vestiti. Allora Kitano ricorse alla prescienza dell&#8217;"I-King&#8221;, che insegna anche l&#8217;arte della divinazione, per accertare se la sua lettera fosse o no andata smarrita. Appurò che era proprio così. Una successiva lettera del suo insegnante non faceva alcun accenno ai vestiti.</p>
    <p>&#8220;Se con l&#8217;"I-King&#8221; io faccio un lavoro così esatto e determinante, potrei trascurare la mia meditazione&#8221; pensò Kitano. Così abbandonò quell&#8217;insegnamento meraviglioso e non ricorse mai più ai suoi poteri. Quando aveva ventotto anni studiò calligrafia e poesia cinese. Divenne così bravo in queste arti che ebbe gli elogi del suo insegnante. Kitano pensò: &#8220;Se non smetto adesso, sarò un poeta, e non un insegnante di Zen&#8221;. Così non scrisse mai più una sola poesia.</p>
    <div class="nav">
        <a class="nav-item prev" href=/zen101/it/097/>&#x25C0;</a>
        <a class="nav-item" href="/zen101/it/">&#x25C9;</a>
        <a class="nav-item next" href=/zen101/it/099/>&#x25B6;</a>
    </div>
</body>
</html>
