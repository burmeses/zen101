<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>La chiara realizzazione di Ryonen</title>
    <link rel="icon" href="../../favicon.ico">
    <link rel="stylesheet" href="../../styles.css">
</head>
<body>
    <h1>La chiara realizzazione di Ryonen</h1>
    <p>La monaca buddhista conosciuta col nome di Ryonen nacque nel 1797. Era una nipote del famoso guerriero giapponese Shingen. Il suo genio poetico e la sua seducente bellezza erano così grandi che a diciassette anni era già tra le dame di corte dell&#8217;imperatrice. Nonostante la sua giovanissima età, la fama già le schiudeva le porte.</p>
    <p>L&#8217;amata imperatrice morì improvvisamente e i sogni e le speranze di Ryonen crollarono. La fanciulla prese dolorosamente coscienza dell&#8217;instabilità della vita in questo mondo. Allora le venne il desiderio di studiare lo Zen. Ma i suoi parenti non furono dello stesso avviso, e praticamente la costrinsero al matrimonio. Ryonen, ottenuta la promessa che avrebbe potuto farsi monaca dopo aver messo al mondo tre figli, finì con l&#8217;acconsentire. Prima ancora di compiere venticinque anni, aveva già ottemperato a questa condizione.</p>
    <p>Allora il marito e i parenti non poterono più dissuaderla dal suo proposito. Ella si rase il capo, prese il nome di Ryonen, che vuol dire realizzare chiaramente, e cominciò il suo pellegrinaggio.</p>
    <p>Andò nella città di Edo e chiese a Tetsugyu di accettarla come discepola. Il maestro la respinse alla prima occhiata perché era troppo bella.</p>
    <p>Allora Ryonen andò da un altro maestro, Hakuo. Hakuo la rifiutò per la stessa ragione, dicendo che la sua bellezza non avrebbe procurato che guai.</p>
    <p>Ryonen si fece dare un ferro rovente e se lo appoggiò sul viso. In pochi istanti la sua bellezza era sparita per sempre.</p>
    <p>Allora Hakuo la accettò come discepola.</p>
    <p>Commemorando questo avvenimento, Ryonen scrisse una poesia sul retro di un piccolo specchio:</p>
    <blockquote>
      <p>Al servizio della mia imperatrice bruciavo incenso per profumare le mie belle vesti,<br />
      Adesso, mendica senza dimora, brucio il mio viso per entrare in un tempio Zen.</p>
    </blockquote>
    <p>Quando stava per lasciare questo mondo, Ryonen scrisse un&#8217;altra poesia:</p>
    <blockquote>
      <p>Sessantasei volte questi occhi hanno guardato la mutevole scena dell&#8217;autunno.<br />
      Ho parlato abbastanza del chiaro di luna,<br />
      Non domandare altro.<br />
      Ma ascolta la voce dei pini e dei cedri quando non c&#8217;è un alito di vento.</p>
    </blockquote>
    <nav>
        <a href="../049"><img src="../../chevron-left.svg" alt="prev"></a>
        <a href="./../"><img src="../../list.svg" alt="toc"></a>
        <a href="../051"><img src="../../chevron-right.svg" alt="next"></a>
    </nav>
</body>
</html>
