<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>L&#8217;incensiere</title>
    <link rel="icon" href="../../favicon.ico">
    <link rel="stylesheet" href="../../styles.css">
</head>
<body>
    <h1>L&#8217;incensiere</h1>
    <p>Una donna di Nagasaki, una certa Kame, faceva parte dell&#8217;esigua schiera di fabbricanti di incensieri del Giappone. Questi incensieri sono opere d&#8217;arte da usarsi soltanto in una sala da tè o davanti a un reliquiario di famiglia.</p>
    <p>Kame, che era figlia di un uomo che era stato anche lui un artista, aveva il vizio di bere. Inoltre fumava e aveva continuamente rapporti con gli uomini. Non appena metteva insieme un po&#8217; di denaro dava una festa alla quale invitava artisti, poeti, falegnami, operai, uomini di molte vocazioni e di molti mestieri. In loro compagnia elaborava i suoi disegni.</p>
    <p>Kame era lentissima nel creare, ma la sua opera, una volta finita, era sempre un capolavoro. I suoi incensieri erano gelosamente custoditi in case dove le donne non bevevano, non fumavano e non si accompagnavano liberamente con gli uomini.</p>
    <p>Una volta il sindaco di Nagasaki pregò Kame di fare un incensiere per lui. Ma lei rimandò il lavoro così a lungo che trascorsero quasi sei mesi. Allora il sindaco, che aveva ottenuto una carica in una città lontana, andò a trovare Kame e la sollecitò a darsi da fare per il suo incensiere.</p>
    <p>Venutale finalmente l&#8217;ispirazione, Kame fece l&#8217;incensiere. Dopo averlo finito lo posò su un tavolo. Lo guardò a lungo e attentamente. Fumò e bevve davanti all&#8217;oggetto come se esso costituisse tutta la sua compagnia di amici. Lo osservò per tutta la giornata.</p>
    <p>Infine, preso un martello, Kame lo ridusse in pezzi. Aveva visto che non era la creazione perfetta che la sua mente esigeva.</p>
    <nav>
        <a href="../078"><img src="../../chevron-left.svg" alt="prev"></a>
        <a href="./../"><img src="../../list.svg" alt="toc"></a>
        <a href="../080"><img src="../../chevron-right.svg" alt="next"></a>
    </nav>
</body>
</html>
