<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Dialogo commerciale per avere alloggio</title>
    <link rel="icon" href="../../favicon.ico">
    <link rel="stylesheet" href="../../styles.css">
</head>
<body>
    <h1>Dialogo commerciale per avere alloggio</h1>
    <p>Qualunque monaco girovago può fermarsi in un tempio Zen, a patto che sostenga coi preti del posto una discussione sul Buddhismo e ne esca vittorioso. Se invece perde, deve andarsene via.</p>
    <p>In un tempio nelle regioni settentrionali del Giappone vivevano due confratelli monaci. Il più anziano era istruito, ma il più giovane era sciocco e aveva un occhio solo.</p>
    <p>Arrivò un monaco girovago e chiese alloggio, invitandoli secondo la norma a un dibattito sulla sublime dottrina. Il fratello più anziano, che quel giorno era affaticato dal molto studio, disse al più giovane di sostituirlo. &#8220;Vai tu e chiedigli il dialogo muto&#8221; lo ammonì.</p>
    <p>Così il monaco giovane e il forestiero andarono a sedersi nel tempio.</p>
    <p>Poco dopo il viaggiatore venne a cercare il fratello più anziano e gli disse: &#8220;Il tuo giovane fratello è un tipo straordinario. Mi ha battuto&#8221;.</p>
    <p>&#8220;Riferiscimi il vostro dialogo&#8221; disse il più anziano.</p>
    <p>&#8220;Be&#8217;,&#8221; spiegò il viaggiatore &#8220;per prima cosa io ho alzato un dito, che rappresentava Buddha, l&#8217;Illuminato. E lui ha alzato due dita, per dire Buddha e il suo insegnamento. Io ho alzato tre dita per rappresentare Buddha, il suo insegnamento e i suoi seguaci, che vivono la vita armoniosa. Allora lui mi ha scosso il pugno chiuso davanti alla faccia, per mostrarmi che tutti e tre derivano da una sola realizzazione. Sicché ha vinto e io non ho nessun diritto di fermarmi&#8221;. E detto questo, il girovago se ne andò.</p>
    <p>&#8220;Dov&#8217;è quel tale?&#8221; domandò il più giovane, correndo dal fratello più anziano. &#8220;Ho saputo che hai vinto il dibattito&#8221;.</p>
    <p>&#8220;Io non ho vinto un bel niente. Voglio picchiare quell&#8217;individuo&#8221;. &#8220;Raccontami la vostra discussione&#8221; lo pregò il più anziano.</p>
    <p>&#8220;Accidenti, non appena mi ha visto lui ha alzato un dito, insultandomi con l&#8217;allusione che ho un occhio solo. Dal momento che era un forestiero, ho pensato che dovevo essere cortese con lui e ho alzato due dita, congratulandomi che avesse due occhi. Poi quel miserabile villano ha alzato tre dita per dire che tra tutti e due avevamo soltanto tre occhi. Allora ho perso la tramontana e sono balzato in piedi per dargli un pugno, ma lui è scappato via e così è finita&#8221;.</p>
    <nav>
        <a href="../025"><img src="../../chevron-left.svg" alt="prev"></a>
        <a href="./../"><img src="../../list.svg" alt="toc"></a>
        <a href="../027"><img src="../../chevron-right.svg" alt="next"></a>
    </nav>
</body>
</html>
