<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Nessun legame con la polvere</title>
    <link rel="icon" href="/zen101/static/favicon.ico">
    <link rel="stylesheet" href="/zen101/static/styles.css">
</head>
<body>
    <h1>Nessun legame con la polvere</h1>
    <p>Zengetsu, un maestro cinese della dinastia T&#8217;ang, scrisse per i suoi allievi i seguenti consigli:</p>
    <p>Vivere nel mondo e tuttavia non stringere legami con la polvere del mondo è la linea di condotta di un vero studente di Zen.</p>
    <p>Quando assisti alla buona azione di un altro, esortati a seguire il suo esempio. Nell&#8217;aver notizia dell&#8217;errore di un altro, raccomandati di non imitarlo.</p>
    <p>Anche da solo in una stanza buia comportati come se avessi di fronte un nobile ospite. Esprimi i tuoi sentimenti, ma non diventare più espansivo di quanto la tua vera natura ti detti.</p>
    <p>La povertà è il tuo tesoro. Non barattarla mai con una vita agiata.</p>
    <p>Una persona può sembrare sciocca e tuttavia non esserlo. Può darsi che stia solo proteggendo con cura il suo discernimento.</p>
    <p>Le virtù sono i frutti dell&#8217;autodisciplina e non cadono dal cielo da sole come la pioggia o la neve.</p>
    <p>La modestia è il fondamento di tutte le virtù. Lascia che i tuoi vicini ti scoprano prima che tu ti sia rivelato. Un cuore nobile non si mette mai in mostra. Le sue parole sono come gemme preziose, sfoggiate raramente e di grande valore.</p>
    <p>Per uno studente sincero, ogni giorno è un giorno fortunato. Il tempo passa ma lui non resta mai indietro. Né la gloria né l&#8217;infamia possono commuoverlo.</p>
    <p>Critica te stesso, non criticare mai gli altri. Non discutere di ciò che è giusto e di ciò che è sbagliato.</p>
    <p>Alcune cose, benché giuste, furono considerate sbagliate per intere generazioni. Poiché è possibile che il valore del giusto sia riconosciuto dopo molti secoli, non c&#8217;è alcun bisogno di pretendere un riconoscimento immediato. Vivi con un fine e lascia i risultati alla grande legge dell&#8217;universo. Trascorri ogni giorno in serena contemplazione.</p>
    <div class="nav">
        <a class="nav-item prev" href=/zen101/it/076/>&#x25C0;</a>
        <a class="nav-item" href="/zen101/it/">&#x25C9;</a>
        <a class="nav-item next" href=/zen101/it/078/>&#x25B6;</a>
    </div>
</body>
</html>
