<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>La storia di Shunkai</title>
    <link rel="icon" href="../../favicon.ico">
    <link rel="stylesheet" href="../../styles.css">
</head>
<body>
    <h1>La storia di Shunkai</h1>
    <p>La bellissima Shunkai, nota anche col nome di Suzu, fu costretta ancora molto giovane a sposarsi contro la propria volontà. Più tardi, quando questo matrimonio ebbe fine, frequentò l&#8217;università, dove seguì gli studi di filosofia.</p>
    <p>Vedere Shunkai significava innamorarsene. E per giunta anche lei, dovunque andasse, si innamorava di qualcuno. All&#8217;università, l&#8217;amore la circondava, e più tardi, quando la filosofia non le bastò più e lei andò in un tempio per imparare lo Zen, gli studenti si innamoravano sempre di lei. L&#8217;intera vita di Shunkai era impregnata di amore.</p>
    <p>Finalmente, a Kyoto, diventò una vera studentessa di Zen. I suoi confratelli del tempio succursale di Kennin decantavano la sua sincerità. Uno di questi scoprì la propria affinità spirituale con lei e la aiutò a capire a fondo lo Zen.</p>
    <p>L&#8217;abate di Kennin, Mokurai, Tuono Silenzioso, era molto severo. Poiché lui si atteneva alle regole, si aspettava che i suoi preti facessero altrettanto. Nel Giappone di oggi, tutto lo zelo per il Buddhismo che questi preti hanno perso pare l&#8217;abbiano acquistato nel prender moglie. Quando Mokurai trovava queste donne in uno dei suoi templi, le cacciava via a colpi di granata, ma più mogli buttava fuori e più ne venivano.</p>
    <p>Nel tempio di cui parliamo, la moglie del prete principale si ingelosì del fervore e della bellezza di Shunkai. Sentir decantare dagli studenti la serietà del suo Zen dava a questa moglie delle vere crisi di furore. Finì che costei mise in giro delle chiacchiere su Shunkai e sul giovanotto che le era amico. Col risultato che lui fu espulso e Shunkai fu trasferita altrove.</p>
    <p>&#8220;Io avrò commesso un peccato d&#8217;amore,&#8221; pensò Shunkai &#8220;ma nel tempio non ci resta nemmeno la moglie del prete, se il mio amico deve subire un trattamento così ingiusto&#8221;.</p>
    <p>Quella stessa notte, con un bidone di petrolio, Shunkai diede fuoco al tempio, antico di cinque secoli, e lo distrusse sino alle fondamenta. La mattina dopo la polizia l&#8217;arrestò.</p>
    <p>Un giovane avvocato s&#8217;interessò del suo caso e si prodigò per farle avere una condanna mite. &#8220;Non mi aiuti&#8221; gli disse lei. &#8220;Potrei decidere di fare qualche altra cosa che mi riporterebbe diritta in prigione&#8221;. Infine, dopo avere scontato sette anni di carcere, Shunkai lasciò la prigione, dove anche il carceriere sessantenne si era innamorato di lei.</p>
    <p>Ma ora tutti la guardavano come un &#8220;avanzo di galera&#8221;. Nessuno voleva avvicinarla. La scansavano perfino gli adepti dello Zen, che dovrebbero credere nell&#8217;Illuminazione in questa vita e con questo corpo. Shunkai scoprì che lo Zen e i seguaci dello Zen erano due cose diverse. I suoi parenti non volevano più saperne di lei. Era debole e ammalata e cadde in miseria.</p>
    <p>Incontrò un prete Shinshu che le insegnò il nome del Buddha dell&#8217;Amore, e in questo Shunkai trovò un po&#8217; di sollievo e una certa serenità di spirito. Morì che a malapena aveva trent&#8217;anni ed era ancora bellissima. Nel vano tentativo di guadagnarsi il pane, scrisse la propria vita e ne raccontò alcune vicende a una scrittrice. Così il popolo giapponese conobbe la sua storia. Tutti coloro che avevano respinto Shunkai, tutti coloro che l&#8217;avevano calunniata e odiata, ora leggevano la storia della sua vita con lacrime di rimorso.</p>
    <nav>
        <a href="../010"><img src="../../chevron-left.svg" alt="prev"></a>
        <a href="./../"><img src="../../list.svg" alt="toc"></a>
        <a href="../012"><img src="../../chevron-right.svg" alt="next"></a>
    </nav>
</body>
</html>
