<!DOCTYPE html>
<html lang="it">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Il sapore della spada di Banzo</title>
    <link rel="icon" href="/zen101/static/favicon.ico">
    <link rel="stylesheet" href="/zen101/static/styles.css">
</head>
<body>
    <h1>Il sapore della spada di Banzo</h1>
    <p>Matajuro Yagyu era il figlio di un famoso spadaccino. Suo padre, convinto che l&#8217;attitudine del figlio fosse troppo scarsa per fargli raggiungere la maestria, lo disconobbe.</p>
    <p>Così Matajuro andò sul Monte Futara e là trovò il famoso spadaccino Banzo. Ma Banzo confermò il giudizio del padre. &#8220;Tu vuoi imparare a maneggiare la spada sotto la mia guida?&#8221; domandò Banzo. &#8220;Ti mancano i requisiti indispensabili&#8221;.</p>
    <p>&#8220;Ma se lavoro sodo, quanti anni mi ci vorranno per diventare un maestro?&#8221; insistette il giovane.</p>
    <p>&#8220;Il resto della tua vita&#8221; rispose Banzo.</p>
    <p>&#8220;Non posso aspettare tanto&#8221; disse Matajuro. &#8220;Se accetti di darmi lezione, sono pronto a sottopormi a qualunque fatica. Se divento il tuo devotissimo servo, quanto tempo ci vorrà?&#8221;.</p>
    <p>&#8220;Oh, dieci anni, forse&#8221; disse Banzo addolcendosi.</p>
    <p>&#8220;Mio padre si sta facendo vecchio e presto dovrò prendermi cura di lui&#8221; continuò Matajuro. &#8220;Se lavoro ancora più assiduamente, quanto tempo mi ci vorrà?&#8221;.</p>
    <p>&#8220;Oh, forse trent&#8217;anni&#8221; rispose Banzo.</p>
    <p>&#8220;Ma come!&#8221; disse Matajuro. &#8220;Prima hai detto dieci anni, e ora trenta! Accetterò qualunque privazione pur di imparare quest&#8217;arte nel tempo più breve!&#8221;.</p>
    <p>&#8220;Be&#8217;,&#8221; disse Banzo &#8220;allora dovrai restare con me settant&#8217;anni. Un uomo che ha tanta fretta di ottenere dei risultati raramente impara alla svelta&#8221;.</p>
    <p>&#8220;E va bene&#8221; dichiarò il giovane, comprendendo infine che gli si stava rimproverando la sua impazienza. &#8220;Accetto&#8221;.</p>
    <p>Matajuro ebbe l&#8217;ordine di non parlare mai di scherma e di non toccare mai una spada. Cucinava per il suo maestro, lavava i piatti, gli rifaceva il letto, puliva il cortile, curava il giardino, tutto senza che si parlasse mai di scherma.</p>
    <p>Passarono tre anni. Matajuro continuava a lavorare. Pensando al proprio avvenire era triste. Non aveva ancora cominciato a imparare l&#8217;arte alla quale aveva votato la propria vita.</p>
    <p>Ma un giorno Banzo scivolò alle sue spalle e gli diede un colpo terribile con una spada di legno.</p>
    <p>L&#8217;indomani, mentre Matajuro stava cucinando del riso, Banzo tutt&#8217;a un tratto gli saltò di nuovo addosso.</p>
    <p>Da allora, giorno e notte, Matajuro dovette difendersi dagli assalti inaspettati. Non c&#8217;era giorno, non c&#8217;era momento che non dovesse pensare al sapore della spada di Banzo.</p>
    <p>Imparò così in fretta che la faccia del suo maestro era raggiante di sorrisi. Matajuro divenne il più grande spadaccino del paese.</p>
    <div class="nav">
        <a class="nav-item prev" href=/zen101/it/090/>&#x25C0;</a>
        <a class="nav-item" href="/zen101/it/">&#x25C9;</a>
        <a class="nav-item next" href=/zen101/it/092/>&#x25B6;</a>
    </div>
</body>
</html>
